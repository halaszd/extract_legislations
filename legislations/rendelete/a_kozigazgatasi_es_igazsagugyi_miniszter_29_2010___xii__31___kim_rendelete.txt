A közigazgatási és igazságügyi miniszter 29/2010. (XII. 31.) KIM rendelete

a hagyatéki eljárás egyes cselekményeirõl

A közjegyzõkrõl szóló 1991. évi XLI. törvény 183. § d) és e) pontjában, valamint a hagyatéki eljárásról szóló 2010. évi XXXVIII. törvény

(a továbbiakban: Törvény) 119. § b)–g) pontjában foglalt felhatalmazás alapján, az egyes miniszterek, valamint

a Miniszterelnökséget vezetõ államtitkár feladat- és hatáskörérõl szóló 212/2010. (VII. 1.) Korm. rendelet 13. § c) pontjában

meghatározott feladatkörömben eljárva és a 18–23. § tekintetében az egyes miniszterek, valamint a Miniszterelnökséget vezetõ

államtitkár feladat- és hatáskörérõl szóló 212/2010. (VII. 1.) Korm. rendelet 73. § c) pontjában meghatározott feladatkörében eljáró

nemzetgazdasági miniszterrel egyetértésben a következõket rendelem el:

1. A hagyatéki leltár

1. § (1) A hagyatéki leltár elkészítéséhez kitöltendõ nyomtatvány (a továbbiakban: nyomtatvány) adattartalmát az 1. melléklet

tartalmazza.

(2) A nyomtatványt a leltárt készítõ – az eljárása során felvett adatokkal – elektronikus úton tölti ki, a nyomtatványt

kitöltése után kinyomtatja és aláírásával, valamint bélyegzõlenyomatával látja el.

2. § (1) Az igazságügyért felelõs miniszter (a továbbiakban: miniszter) a nyomtatványt a minisztérium honlapján közzéteszi és

a kitöltéséhez szükséges feltételeket biztosítja.

(2) Ha a nyomtatvány adattartalmának módosítására kerül sor, a miniszter ennek tényérõl a honlapon az új nyomtatvány

közzétételét megelõzõ hét nappal korábban tájékoztatást ad.

(3) A miniszter az új nyomtatvány közzétételét követõen a honlapon tizennégy napon keresztül jelzi annak tényét, hogy

az ûrlap megváltozott.

32130 M A G Y A R K Ö Z L Ö N Y • 2010. évi 202. szám



3. § (1) A leltár készítõje a nyomtatványon bármely beírt adathoz megjegyzést fûzhet.

(2) A leltárhoz külön irat is csatolható. A csatolt iratot a leltár készítõje (több irat esetén növekvõ) sorszámmal látja el,

a leltár mellékletei közt felsorolja, továbbá e sorszámot feljegyzi a nyomtatványban szereplõ azon adat

megjegyzéseként, amelyre a csatolt irat vonatkozik.

4. § (1) A leltár kijavítása esetén a leltár készítõje – a leltár elkészítésére vonatkozó szabályok szerint – kizárólag a helyes adatot

veszi fel a leltárba, és a kijavítást az eredeti leltárhoz csatolja.

(2) A leltár kiegészítése esetén a leltár készítõje – a leltár elkészítésére vonatkozó szabályok szerint – kizárólag az új adatot

veszi fel a leltárba, és a kiegészítést az eredeti leltárhoz csatolja.

(3) A kijavítást és a kiegészítést közölni kell azzal, akivel az eredeti leltárt is közölték.

2. A közjegyzõ letétkezelése

5. § A közjegyzõ a hagyatéki eljárás során letétbe vehet

a) biztosítási intézkedésként a leltárba felvett – ha az a leltárban nem szerepel, akkor a leltár egyidejû

kiegészítésével – (örökségletét)

aa) készpénzt, nyomdai úton elõállított értékpapírt, okiratot és

ab) olyan, az aa) pontban nem szereplõ vagyontárgyat vagy eszközt, amelynek õrzésére, illetve kezelésére

képes;

b) ügy- vagy eseti gondnok kirendelésével, valamint biztosítási intézkedéssel kapcsolatos díj vagy költség

megelõlegezésére vagy viselésére szolgáló pénzösszeget (költségletét).

6. § (1) A közjegyzõ végzést hoz az örökségletétbe vételrõl, annak megszüntetésérõl, valamint az örökségletétbe-vételi

kérelem elutasításáról.

(2) A közjegyzõ a költségletétbe-vételrõl jegyzõkönyvet vesz fel.

7. § A közjegyzõ a letétbe vételrõl szóló végzésben, illetve jegyzõkönyvben rögzíti

a) a készpénz összegét és a nyomdai úton elõállított értékpapír, okirat, vagyontárgy vagy eszköz azonosításához

szükséges adatokat (ideértve az értékére vonatkozó, rendelkezésre álló adatokat, illetve nyilatkozatokat),

valamint

b) a letétbevétel rendeltetését (5. § a) vagy b) pontja).

8. § (1) A közjegyzõ az örökségletétet a letétbevétel okának megszûnésekor – ha a letét tárgyának tulajdonjogáról ideiglenes

hatályú hagyatékátadó végzést hozott, akkor annak megfelelõen – adja át a jogosultnak.

(2) A közjegyzõ a költségletétet esedékessé válását követõen haladéktalanul kifizeti a jogosultnak. Ha a költségletét

összege meghaladja a kifizetendõ összeget, a közjegyzõ a fennmaradó összeget a letevõnek fizeti ki.

(3) Az (1) és (2) bekezdés alkalmazásában az átadás, valamint a kifizetés a közjegyzõ irodájában, vagy – ha a jogosult azt

kéri és az átutalás költségeit a közjegyzõnek megelõlegezi – a jogosult által megadott fizetési számlaszámra átutalással

történik. A közjegyzõ az átadásról és a kifizetésrõl (átutalásról) jegyzõkönyvet készít.

9. § Ha a közjegyzõ értesül arról, hogy a vagyontárgyhoz (sorsjegy, nyereménybetétkönyv) annak örökségletétként

kezelésének ideje alatt nyeremény járult, azt pénznyeremény esetében közjegyzõi letétbe veszi, tárgynyeremény

esetében annak megõrzésérõl a biztosítási intézkedésekre vonatkozó szabályok szerint dönt.

10. § (1) Ha jogszabály másként nem rendelkezik, a hatósági letétrõl és a lefoglalt dolgok tárolásának és értékesítésének

részletes szabályairól szóló 40/2009. (IX. 15.) IRM rendelet szerinti õrzési letét szabályait az örökségletétre, a teljesítési

letét szabályait pedig a költségletétre megfelelõen alkalmazni kell.

(2) A közjegyzõ a letétkezelése során a bizalmi õrzés ügyviteli szabályait megfelelõen alkalmazza, egyebekben pedig

az (1) bekezdés szerint jár el.

M A G Y A R K Ö Z L Ö N Y • 2010. évi 202. szám 32131



3. A hirdetmények elektronikus nyilvántartása

11. § A hagyatéki eljárásban kibocsátott hirdetményeket és a hirdetményi kézbesítés adatait tartalmazó nyilvántartást

(a továbbiakban: nyilvántartás) a Magyar Országos Közjegyzõi Kamara (a továbbiakban: MOKK) e rendeletben

meghatározott szabályok szerint mûködteti és vezeti.

12. § (1) A MOKK a nyilvántartást tartalmazó informatikai alkalmazás mûködtetésére szerzõdést köthet.

(2) Az (1) bekezdés szerint kötött szerzõdésnek tartalmaznia kell, hogy az informatikai alkalmazás mûködtetõjére

a MOKK-ra vonatkozó adatvédelmi és titoktartási rendelkezések irányadóak (ideértve a titoktartási idõre és

a felmentésre vonatkozó rendelkezéseket is).

(3) Az informatikai alkalmazás mûködtetõje biztosítja a nyilvántartásban szereplõ adatok védelmét szolgáló személyi

feltételeket és technikai eszközöket.

13. § (1) Ha a közjegyzõ vagy a MOKK észleli, hogy a nyilvántartásba bejegyzett adatot elírás miatt ki kell javítani, az iránt

a bejegyzésre irányadó eljárás szerint intézkedik.

(2) Az informatikai alkalmazást úgy kell kialakítani, hogy a javított adatot a korábban bejegyzett adat mellett

automatikusan rögzítse a nyilvántartásban.

14. § Az informatikai alkalmazást úgy kell kialakítani, hogy automatikusan törölje a nyilvántartásból a hirdetményre

vonatkozó valamennyi adatot, ha annak bejegyzése óta 50 év eltelt.

15. § (1) A MOKK – kérelemre vagy megkeresésre – tájékoztatást nyújt arról, hogy

a) egy személlyel, szervezettel szemben vagy

b) egy személy hagyatéki eljárásában

a nyilvántartásba bejegyzett adatok alapján bocsátottak-e ki hirdetményt.

(2) Ha a keresett hirdetmény közzétételére sor került, a tájékoztatás a hirdetménynek a hirdetményi kézbesítésrõl

vezetett nyilvántartásban szereplõ adatait tartalmazza.

(3) A tájékoztatás írásban történik.

16. § A hirdetményrõl való tájékoztatás iránti kérelemben vagy megkeresésben meg kell jelölni

a) az örökhagyó nevét és a címzett nevét vagy

b) az a) pontban megjelölt valamelyik adatot és azt, hogy a hirdetményezés azért történt, mert

ba) a címzett természetes személyazonosító adatainak – részben vagy egészben való – ismeretlensége miatt

nem lehet azonosítani,

bb) arra vonatkozó adat merül fel, hogy más törvényes örökös hiányában a Magyar Állam örököl, vagy

bc) a hagyatéki tartozás jogosultja ismeretlen.

17. § Ha a tájékoztatás iránti kérelem nem teljesíthetõ, e tényrõl és annak okáról a MOKK az ügyfelet írásban tájékoztatja.

18. § (1) A hirdetmény nyilvántartásba való rögzítésének és közzétételének költségtérítése 2000 Ft (a továbbiakban:

közzétételi költségtérítés).

(2) A közzétételi költségtérítés megfizetésére irányuló kötelezettséget a MOKK honlapján közzétett tájékoztatás szerint,

az abban megjelölt számla javára kell teljesíteni.

(3) A közzétételi költségtérítést a közjegyzõ a hirdetménynek a MOKK részére történõ megküldésével egyidejûleg fizeti

meg. Ha a hirdetményezés hivatalból történt és annak összegét nem elõlegezték (fizették) meg, az átutalást

a közjegyzõ azt követõen teljesíti, hogy az összeget számára megfizették (megelõlegezték).

4. Az elrendelt biztosítási intézkedés foganatosításának költségei

19. § (1) Ha a hagyatéki eljárásban elrendelt biztosítási intézkedést nem a jegyzõ vagy a közjegyzõ foganatosítja, a biztosítási

intézkedést foganatosító a felmerült költségeinek megtérítésére és – a biztosítási intézkedés foganatosítására

fordított idõ alapján, minden megkezdett óráért – a költségvetési törvényben megállapított kirendelt ügyvédi

óradíjnál nem magasabb összegû munkadíjra tarthat igényt.

32132 M A G Y A R K Ö Z L Ö N Y • 2010. évi 202. szám



(2) Költségtérítésként a készkiadások megtérítésére, ha pedig a biztosítási intézkedést foganatosító ezt kéri, a munkaórák

tételes kimutatása mellett a munkadíj 25%-ának megfelelõ összegû költségátalány fizetésére kerül sor.

20. § A költségtérítés és a munkadíj (együtt: a biztosítási intézkedés költsége) megelõlegezésére hivatalból vagy

a foganatosító – akár több alkalommal elõterjesztett – kérelmére a biztosítási intézkedést elrendelõ jegyzõ vagy

közjegyzõ végzéssel költségelõleg fizetését rendelheti el. A megfizetett költségelõleget a jegyzõ vagy a közjegyzõ

letétbe veszi.

21. § (1) A biztosítási intézkedés költségét a foganatosítója által benyújtott tételes kimutatás és mellékelt számlák alapján

az állapítja meg, aki a biztosítási intézkedést megszünteti.

(2) Ha a biztosítási intézkedés foganatosítója költségátalányt nem kért és a jegyzõ vagy a közjegyzõ által megszabott

határidõn belül készkiadásait sem részletezi és igazolja, a készkiadások a rendelkezésre álló adatok alapján kerülnek

megállapításra.

5. A zárgondnok, ügygondnok és eseti gondnok díjazása és költségei

22. § (1) A hagyatéki eljárásban kirendelt zárgondnok, ügygondnok és eseti gondnok (a továbbiakban: gondnok)

költségtérítésként – a (2) bekezdésben foglalt kivétellel – a készkiadásainak megtérítését indítványozhatja.

(2) A gondnok kérelmére a munkaórák tételes kimutatása mellett a munkadíj 25%-ának megfelelõ összegû

költségátalány fizetésére kerül sor.

(3) A gondnokot a kirendelés teljesítésére fordított idõ alapján, minden megkezdett óráért munkadíj illeti meg, amely

nem lehet magasabb, mint a költségvetési törvényben megállapított kirendelt ügyvédi óradíj.

(4) A költségtérítés és munkadíj megelõlegezése és viselése e rendeletnek a biztosítási intézkedés költségeire vonatkozó

szabályai megfelelõ alkalmazásával történik.

6. Az iratmásolat díja

23. § (1) A hagyatéki eljárás jegyzõnél található iratainak nem hiteles másolatáért járó díj mértéke oldalanként 100 Ft.

(2) Ha az iratmásolat nagy mennyisége azt indokolja, a másolást a közjegyzõ vagy a jegyzõ az (1) bekezdés alapján

számított összeg megelõlegezéséhez kötheti.

7. Záró rendelkezések

24. § (1) Ez a rendelet 2011. január 1-jén lép hatályba.

(2) Hatályát veszti a hagyatéki eljárásról szóló 6/1958. (VII. 4.) IM rendelet.

Dr. Navracsics Tibor s. k.,
közigazgatási és igazságügyi miniszter

Melléklet a 29/2010. (XII. 31.) KIM rendelethez

A hagyatéki leltár nyomtatványának adattartalma

1. A leltár-nyomtatvány fajtája:

1.1. eredeti

1.1.1. a leltár tartalma teljes

1.1.2. a leltár tartalma hiányos (megjegyzésben a kiegészítendõ adat és a kiegészítés várható határideje)

1.2. kiegészítés (megjegyzésben a kiegészítés oka)

1.3. kijavítás

M A G Y A R K Ö Z L Ö N Y • 2010. évi 202. szám 32133



2. A leltárkészítés oka:

2.1. hivatalbóli eljárás

2.1.1. a hagyatékban található vagyontárgy jellege (pl. a hagyatékban ingatlan, gazdasági társasági / szövetkezeti

részesedés, lajstromozott tárgy van)

2.1.2. az örökösként érdekelt személye (pl. nem rendelkezik teljes cselekvõképességgel / méhmagzat / Magyar Állam stb.)

2.1.3. végintézkedéssel történt alapítványrendelés

2.2. kérelem [megjegyzésben a kérelmezõ neve (megnevezése)]

2.2.1. hagyatéki eljárásban érdekelt kéri

2.2.2. hagyatéki eljárásban való érintettséget megalapozó vagyontárgy leltározását kérik

2.2.3. öröklési bizonyítvány kiállítását kérik

3. A leltár megküldésre kerül:

3.1. a közjegyzõnek (megjegyzésben az illetékességét megállapító ok)

3.2. a gyámhivatalnak (megjegyzésben ennek oka)

4. Az örökhagyóra vonatkozó adatok:

4.1. a Törvényben felsorolt személyes adatok

4.2. a Törvényben felsorolt foglalkozás, amely esetében az örökhagyó halálával kapcsolatban értesítési kötelezettség áll

fenn (megjegyzésben annak ténye, ha a szakmai kamara vagy gyámhivatal részére jegyzõkönyv került megküldésre)

4.3. végintézkedésre vonatkozó adatok [ténye, illetve bejelentés létezésérõl, helyérõl (õrzõjérõl) vagy tanúiról stb.]

5. A hagyatékra vonatkozó adatok (vagyontárgyak megnevezése és helye; közhiteles nyilvántartásban szereplése esetén

a 6.1. pontban felsoroltaktól független adatai):

5.1. ingatlan

5.1.1. tulajdonjog [az egyes ingatlanoknál résztulajdon esetén megjegyzésben: aránya és a tulajdonostárs neve

(megnevezése)]

5.1.2. lakásszövetkezeti tagot megilletõ lakáshasználati jog

5.2. ingó dolog

5.2.1. tulajdon / egyéb jog [az egyes ingó dolgoknál résztulajdon esetén megjegyzésben: aránya és a tulajdonostárs neve

(megnevezése)]

5.2.2. kötelezettség

5.3. egyéb meglévõ vagyon, vagy követelés értékmegjelöléssel [pl. fizetési, nyugdíj-elõtakarékossági, tartós befektetési,

önkéntes kölcsönös biztosító-pénztári, ügyfél vagy értékpapírszámla (a számlavezetõ cégneve, a számla számának,

egyenlegének, névértékének és esetleges kedvezményezettjének megjelölésével), gazdasági társasági / szövetkezeti

részesedés stb.]

6. Az 5.1.–5.3. pontban felsoroltakra vonatkozó egyéb adatok:

6.1. a hagyatékba való tartozás nem egyértelmû

6.1.1. örökösként érdekelt vitatja (megjegyzésben: ki és milyen jogcímen vitatja)

6.1.2. házastársi/élettársi közös szerzeményi igényt jelentenek be (megjegyzésben: ki vitatja)

6.1.3. egyéb ok miatt (megjegyzésben: ki és milyen jogcímen vitatja)

6.1.4. a vagyon másik hagyatéki eljárás tárgya és még nem adták át (megjegyzésben: az abban eljáró közjegyzõ

elérhetõsége)

6.1.5. a jog vagy kötelezettség nyilvántartáson kívüli (megjegyzésben: ki a nyilvántartott)

6.2. érték

6.2.1. hivatalos (megjegyzésben: értékbizonyítvány / szakértõ stb.)

6.2.2. becsléssel megállapított (megjegyzésben: nyilatkozati joggal a jogosultak éltek-e)

7. A hagyatéki terhekre vonatkozó adatok

7.1. bejelentõ neve

7.2. jogosult neve és a jogosultság keletkezési ideje

7.3. érték

7.4. bizonyíték [hogyan (ki által, mivel) igazolható a fennállása]

32134 M A G Y A R K Ö Z L Ö N Y • 2010. évi 202. szám



8. A hagyatéki eljárásban érdekeltek és egyéb résztvevõk adatai:

8.1. a Törvényben felsorolt személyes adatok [megjegyzésben: érdekeltséget vagy részvételt megalapozó ok (törvényes,

végrendeleti örökös, gondnok, tanú, a végrendelet birtokosa vagy tudója stb.), rokonsági fok és van-e képviselõje;

végintézkedés esetében is feltüntetendõ a leszármazó és a felmenõ, aki kötelesrészre, valamint ági vagyonra jogosul

lehet]

8.2. képviselõnek a Törvényben felsorolt adatai [megjegyzésben: meghatalmazással, hivatalból (törvényes / társaság) vagy

kirendelés útján keletkezett és kinek a képviselõje]

9. Kapcsolódó intézkedésekre vonatkozó adatok:

9.1. helyszíni leltározás [megjegyzésben: oka (hivatalból / kinek a kérelmére)]

9.2. meghallgatás

9.2.1. oka (hivatalból / kinek a kérelmére)

9.2.2. meghallgatott személyek adatai

9.2.3. feltüntetésre kért nyilatkozatok

9.3. biztosítási intézkedés

9.3.1. elrendelésének oka (hivatalból / kinek a kérelmére)

9.3.2. biztosított vagyontárgy

9.3.3. célja (õrzés / értékesítés stb.)

9.3.4. foganatosítója

9.3.5. felmerült költsége

9.4. megkeresés

9.4.1. a megkeresett megnevezése és elérhetõsége

9.4.2. felmerült költsége

10. A leltár készítõjének adatai:

10.1. név

10.2. beosztás

10.3. elérhetõség

10.4. aláírás helye

11. A leltár mellékleteinek felsorolása
