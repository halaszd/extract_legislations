2019. évi XXXIX. törvény
az atomenergiáról szóló 1996. évi CXVI. törvény és a nemzetgazdasági szempontból kiemelt jelentőségű
beruházások megvalósításának gyorsításáról és egyszerűsítéséről szóló 2006. évi LIII. törvény
módosításáról*

1. Az atomenergiáról szóló 1996. évi CXVI. törvény módosítása

1. §  Az atomenergiáról szóló 1996. évi CXVI. törvény (a továbbiakban: Atv.) 11. §-a a következő (9) bekezdéssel egészül
ki:
„(9) Az  atomenergia polgári célú hasznosítására feljogosított engedélyes a  közbiztonsági engedélyre kötelezett
munkakörben dolgozó vagy ilyen feladattal megbízott foglalkoztatottak tekintetében jelenti, ha az  adott személy
foglalkoztatása vagy feladatköre megszűnik.”

2. §  Az Atv. 11/A. §-a a következő (1b)–(1d) bekezdéssel egészül ki:
„(1b) Ha az eljárás több mint ötven ügyfelet érint, vagy az eljárásban a (4) bekezdés alapján közmeghallgatásra kerül
sor, akkor – az  eljárás során a  személyesen az  ügyfélnek szóló végzések kivételével – az  atomenergia-felügyeleti
szerv a kérelmezővel elektronikus, az egyéb ügyféllel hirdetményi úton tart kapcsolatot.
(1c) Az  eljárás megindításáról szóló értesítés tartalmára az  Ákr. hivatalbóli eljárásra vonatkozó szabályait kell
alkalmazni.
(1d) Az  (1b)  bekezdésben és az  (1)  bekezdés a) és e)  pontjában meghatározott eljárásokban az  atomenergia-
felügyeleti szerv a  kérelmezővel elektronikus úton, az  egyéb ügyfelekkel hirdetményben közli a  döntését.
A hirdetményt az atomenergia-felügyeleti szerv az (5) bekezdés a) pontja szerinti helyeken teszi közzé.”

3. § (1) Az Atv. 11/B. § (1) bekezdése helyébe a következő rendelkezés lép:
„(1) Az atomenergia-felügyeleti szerv eljárásában közreműködő szakhatóságok megnevezését, a bevonás esetköreit,
a vizsgálandó szakkérdést és az eljárás tárgyát – az (1a) bekezdésben foglaltak kivételével – a 2. melléklet határozza
meg.”

 (2) Az Atv. 11/B. §-a a következő (1a) bekezdéssel egészül ki:
„(1a) A  nemzetgazdasági szempontból kiemelt jelentőségű beruházások megvalósításának gyorsításáról és
egyszerűsítéséről szóló törvény (a továbbiakban: Ngtv.) felhatalmazása alapján a Kormány által rendeletben kiemelt
jelentőségű üggyé nyilvánított beruházások esetén a  2.  melléklet szerinti közigazgatási hatósági eljárásokban
tűzvédelmi szakkérdésben eljáró szakhatóságként a hivatásos katasztrófavédelmi szerv központi szerve jár el.”

 (3) Az Atv. 11/B. §-a a következő (5) és (6) bekezdéssel egészül ki:
„(5) Az  Ngtv. felhatalmazása alapján a  Kormány által rendeletben kiemelt jelentőségű üggyé nyilvánított
beruházások vonatkozásában a  17.  § (2)  bekezdés 1.  pont b)  alpontjában meghatározott létesítés, bővítés
engedélyezése esetében tűzvédelmi és katasztrófavédelmi szakkérdésben eljáró szakhatóság ügyintézési határideje
hat hónap.
(6) Az  Ngtv. felhatalmazása alapján a  Kormány által rendeletben kiemelt jelentőségű üggyé nyilvánított
beruházásnál a  nukleáris biztonság szempontjából sajátos építményekre vonatkozóan a  17.  § (2)  bekezdés
3.  pontjában meghatározott engedélyezés esetében tűzvédelmi és katasztrófavédelmi szakkérdésben eljáró
szakhatóság ügyintézési határideje negyvenkét nap.”

4. § (1) Az Atv. 12/B. § (1) bekezdése helyébe a következő rendelkezés lép:
„(1) A  17.  § (2)  bekezdés 1.  pont b)  alpontjában meghatározott létesítés, bővítés engedélyezése és a  17.  §
(2)  bekezdés 12.  pontja szerinti nukleáris létesítmény biztonsági övezetének kijelölése esetében az  ügyintézési
határidő
a) tizenkét hónap abban az esetben, ha az engedélyes a 17. § (8) bekezdése szerinti előzetes biztonsági tájékoztatót
nyújt be,
b) tizennyolc hónap akkor, ha az  engedélyes nem nyújt be a  17.  § (8)  bekezdése szerinti előzetes biztonsági
tájékoztatót,
amely eljárások indokolt esetben, legfeljebb három hónappal hosszabbíthatók meg.”

* A törvényt az Országgyűlés a 2019. április 2-i ülésnapján fogadta el.



M A G Y A R  K Ö Z L Ö N Y  •  2019. évi 64. szám 2141

 (2) Az Atv. 12/B. §-a a következő (7)–(9) bekezdéssel egészül ki:
„(7) Az  ügyintézési határidő kilencven nap a  17.  § (2)  bekezdés 18.  pontjában meghatározott engedélyezési
eljárásban – a  (4)  bekezdés a)  pontjában meghatározott kivétellel – a  nukleáris anyag, radioaktív sugárforrás és
radioaktív hulladék alkalmazására, tárolására, illetve a  szabotázs és a  jogtalan eltulajdonítás megakadályozását,
a szabotázs és a  jogtalan eltulajdonítás lehetőségének csökkentését, vagy a  jogtalan eltulajdonítás lehetőségének
csökkentését biztosító védelmet igénylő szállítására vonatkozó fizikai védelmi rendszer fizikai védelmi terv alapján
történő engedélyezése esetében.
(8) Az ügyintézési határidő
a) százötven nap a  17.  § (2)  bekezdés 3.  pontja szerinti építési engedélyezési eljárások közül a  konténment
engedélyezési eljárásban,
b) negyvenkét nap
ba) a nukleáris biztonság szempontjából sajátos olyan építmények esetében, amelyek a nukleáris létesítmény vagy
a radioaktív hulladéktároló létesítéséhez szükségesek, de nincs szerepük a létesítmény üzemeltetésében,
bb) azon építmények esetében, amelyek vagy amelyeknek egyes részei a biztonsági övezethez tartoznak, de nincs
szerepük a létesítmény üzemeltetésében, valamint
c) hatvan nap az  a) és b)  pont kivételével a  17.  § (2)  bekezdés 3.  pontjában meghatározott egyéb hatósági
engedélyezési eljárásokban,
ha ezeket a  közigazgatási hatósági ügyeket az  Ngtv. felhatalmazása alapján a  Kormány rendeletben kiemelt
jelentőségű üggyé nyilvánította.
(9) A  (8)  bekezdés c)  pontjában meghatározott ügyintézési határidő indokolt esetben 30 nappal
meghosszabbítható.”

5. § (1) Az Atv. 14. § (3) bekezdése helyébe a következő rendelkezés lép:
„(3) Az atomenergia-felügyeleti szerv az engedélyt visszavonhatja vagy az engedély időbeli hatályát korlátozhatja,
ha megállapítja, hogy az engedély megadása alapjául szolgáló nukleáris biztonsági, biztosítéki, védettségi, valamint
az  ionizáló sugárzás elleni védelemmel kapcsolatos körülmények megváltoztak és az  ebből fakadó kockázat
mértéke növekedett.”

 (2) Az Atv. 14. §-a a következő (3a) és (3b) bekezdéssel egészül ki:
„(3a) Az  atomenergia-felügyeleti szerv az  engedélyest e  törvény vagy e  törvény végrehajtására kiadott rendelet
megsértése esetén a  tevékenység végzésétől eltilthatja. Az  atomenergia-felügyeleti szerv a  tevékenységtől való
eltiltás időbeli hatályának megállapításakor a  biztonsági vagy radiológiai kockázatokat is figyelembe véve dönt
azzal, hogy az eltiltás legfeljebb a jogszerű állapot helyreállításáig tarthat.
(3b) Az  eltiltás időbeli hatályának megállapítása során a  biztonsági vagy radiológiai kockázatok mérlegelésekor
figyelemmel kell lenni az eset összes körülményére, ezen belül különösen arra, hogy a szabályszegés vagy mulasztás
folytán
a)  bekövetkezett-e rendkívüli esemény, nukleáris veszélyhelyzet vagy atomkár,
b) milyen súlyú a követelmények, előírások megszegése,
c) ismételt szabályszegés történt-e,
d) felróható-e a szabályszegést vagy mulasztást okozó magatartás,
e) a  szabályszegő vagy mulasztó tanúsított-e az  általa okozott állapot megszüntetésére hozott intézkedéseket
segítő, kárenyhítő magatartást.”

6. §  Az Atv. 15. §-a a következő (1a) bekezdéssel egészül ki:
„(1a) Az atomenergia alkalmazási körébe tartozó hatósági eljárások során megállapított jogszabálysértések esetén
nem alkalmazható figyelmeztetés, valamint közigazgatási óvadék szankció, ha
a) a jogsértés rendkívüli esemény, nukleáris veszélyhelyzet vagy atomkár bekövetkezéséhez vezethet,
b) a  jogszabályban foglalt követelmények oly módon sérülnek, hogy ennek következtében ellenőrizetlen és
szabályozatlan nukleáris láncreakció jöhet létre,
c) a 4. § (3) bekezdés c) pontja szerinti követelmények nem teljesülnek,
d) a jogszabálysértés következményeinek helyreállítására nincs lehetőség.”



2142 M A G Y A R  K Ö Z L Ö N Y  •  2019. évi 64. szám

7. §  Az Atv. „A hatósági engedélyezés és ellenőrzés általános rendje” című alcíme a következő 15/A. és 15/B. §-sal egészül
ki:
„15/A.  § (1) Ha a  kötelezés jellege megengedi, az  atomenergia-felügyeleti szerv részletekben történő teljesítést is
megállapíthat.
(2) A  teljesítési határidő lejárta előtt a kötelezett pénzfizetési kötelezettség teljesítésére annak igazolásával kérhet
halasztást vagy részletekben történő teljesítést (a  továbbiakban együtt: fizetési kedvezmény) az  atomenergia-
felügyeleti szervtől, hogy rajta kívül álló ok lehetetlenné teszi a határidőre való teljesítést vagy az számára aránytalan
terhet jelent.
(3) Ha a végrehajtási eljárást még nem indították meg, a teljesítési határidő lejárta után az ügyfél a (2) bekezdésben
meghatározott okból igazolási kérelem egyidejű benyújtásával kérhet fizetési kedvezményt. Ha az  atomenergia-
felügyeleti szerv a kérelmet elutasítja, egyidejűleg dönt a végrehajtás megindításáról.
(4) A teljesítési határidő lejárta előtt a kötelezett meghatározott cselekmény teljesítésére annak igazolásával kérhet
halasztást az atomenergia-felügyeleti szervtől, hogy rajta kívül álló ok lehetetlenné teszi a határidőre való teljesítést.
(5) Meghatározott cselekmény teljesítési határideje egy alkalommal meghosszabbítható, ha a  kötelezett igazolja,
hogy rajta kívül álló ok lehetetlenné teszi a határidőre való teljesítést, és elemzéssel igazolja, hogy a meghatározott
cselekmény végrehajtásának késedelme nem csökkenti a  nukleáris biztonság, a  védettség és a  biztosítéki
intézkedések szintjét.
(6) Az  atomenergia-felügyeleti szerv az  ellenérdekű ügyfél, illetve a  jogosult álláspontját kikérheti a  fizetési
kedvezmény és a teljesítési határidő meghosszabbításának engedélyezésével kapcsolatban.
(7) Az ügyfél a fizetési kedvezményről rendelkező véglegessé vált döntés ellen közigazgatási pert indíthat.
15/B.  § (1) E  törvény hatálya alá tartozó hatósági eljárásokban a  közbiztonságra és a  nukleáris biztonsági
követelményekre tekintettel elkobzásnak van helye. Az  elkobzás részletes szabályait az  e  törvény végrehajtására
kiadott kormányrendelet határozza meg.
(2) A  nukleáris biztonsági és védettségi követelményekre tekintettel a  nukleáris vagy radioaktív anyag elkobzása
az atomenergia alkalmazójával szemben is elrendelhető.”

8. §  Az Atv. 19/B. §-a a következő (5) bekezdéssel egészül ki:
„(5) A szakértői tevékenységtől eltiltó döntés hatálya legfeljebb három év lehet.”

9. §  Az Atv. „Vegyes és hatályba léptető rendelkezések” című alcíme a következő 66/G. §-sal egészül ki:
„66/G.  § A 11/A.  § (1b)–(1d)  bekezdését az  atomenergiáról szóló 1996. évi CXVI. törvény és a  nemzetgazdasági
szempontból kiemelt jelentőségű beruházások megvalósításának gyorsításáról és egyszerűsítéséről szóló 2006. évi
LIII. törvény módosításáról szóló 2019. évi XXXIX. törvény hatálybalépésekor folyamatban lévő eljárásokban is
alkalmazni kell.”

10. §  Az Atv. 68. § (1) bekezdése a következő f ) ponttal egészül ki:
(Felhatalmazást kap a miniszter, hogy rendeletben szabályozza)
„f ) a  tevékenység jellege szerint érintett miniszterrel egyetértésben az  atomenergia alkalmazása körében
a  munkavállalók speciális szakmai képzését, továbbképzését és az  atomenergia alkalmazásával összefüggő
tevékenységek folytatására jogosultak körét;”

11. §  Az Atv.
a) 2.  § 29.  pontjában a  „munkavállalóknak és a  lakosságnak” szövegrész helyébe a  „munkavállalóknak,

a lakosságnak és a környezetnek” szöveg,
b) 6. § (2) bekezdésében a „20. § (1) bekezdésében” szövegrész helyébe a „20. §-ban” szöveg,
c) 6/C. § (3) bekezdésében a „törvény” szövegrész helyébe a „törvény (a továbbiakban: Ákr.)” szöveg,
d) 11/A.  § (6)  bekezdésében az  „általános közigazgatási rendtartásról szóló 2016. évi CL. törvényben

(a továbbiakban Ákr.)” szövegrész helyébe az „Ákr.-ben” szöveg,
e) 12/B. § (2) bekezdésében a „létesítése” szövegrész helyébe a „telepítése és létesítése” szöveg,
f ) 12/B. § (4) bekezdés a) pontjában a „felülvizsgálata” szövegrész helyébe a „felülvizsgálata – a (7) bekezdésben

meghatározott kivétellel –” szöveg,
g) 40. § (1) bekezdésében a „hulladék végleges” szövegrész helyébe a „hulladékok végleges” szöveg
lép.



M A G Y A R  K Ö Z L Ö N Y  •  2019. évi 64. szám 2143

12. §  Hatályát veszti az Atv.
a) 16/B. § (2) bekezdés a) pontjában az „(a továbbiakban: igazságügyi szakértő)” szövegrész,
b) 17. § (1) bekezdésében az „s” szövegrész,
c) 68. § (5) bekezdése.

2. A nemzetgazdasági szempontból kiemelt jelentőségű beruházások megvalósításának gyorsításáról
és egyszerűsítéséről szóló 2006. évi LIII. törvény módosítása

13. §  A nemzetgazdasági szempontból kiemelt jelentőségű beruházások megvalósításának gyorsításáról és
egyszerűsítéséről szóló 2006. évi LIII. törvény 3. § (5) bekezdése a következő e) ponttal egészül ki:
(Az ügyintézési határidő)
„e) az  atomenergiáról szóló törvény szerinti nukleáris létesítménnyel és radioaktívhulladék-tárolóval összefüggő
építmények hatósági engedélyezése és ellenőrzése esetén az ott meghatározott határidő.”

3. Záró rendelkezések

14. § (1) Ez a törvény – a (2) és (3) bekezdésben foglalt kivétellel – a kihirdetését követő 15. napon lép hatályba.
(2) A 4. § (1) bekezdése 2019. június 30-án lép hatályba.
(3) Az 5. § (2) bekezdése, a 6. § és a 8. § 2020. január 1-jén lép hatályba.

15. §  E törvény 5.  §-a a  nukleáris létesítmények nukleáris biztonsági közösségi keretrendszerének létrehozásáról szóló
2009/71/Euratom irányelv módosításáról szóló, 2014. július 8-i 2014/87/Euratom tanácsi irányelv 1. cikk 5. pontjával
megállapított, a  nukleáris létesítmények nukleáris biztonsági közösségi keretrendszerének létrehozásáról szóló,
2009. június 25-i 2009/71/Euratom tanácsi irányelv 4. cikk (1) bekezdés e) pontjának való megfelelést szolgálja.

 Áder János s. k.,  Lezsák Sándor s. k.,
köztársasági elnök az Országgyűlés alelnöke
