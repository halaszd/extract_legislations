A Kormány 1240/2016. (V. 13.) Korm. határozata
Magyarország Kormánya és Tatabánya Megyei Jogú Város Önkormányzata közötti együttműködési
megállapodás végrehajtásával összefüggő feladatokról

A Kormány a  Modern Városok Program keretében 2016. március 22. napján együttműködési megállapodást (a  továbbiakban:
Megállapodás) kötött Tatabánya Megyei Jogú Város Önkormányzatával (a  továbbiakban: Önkormányzat) a  város további
fejlődése és megújulása érdekében. A Kormány a Megállapodásban foglaltak eredményes kormányzati végrehajtását, valamint
a végrehajtás Miniszterelnökséget vezető miniszter útján történő koordinációját biztosítva a következőkről határoz:
1. A Kormány támogatja a városi infrastruktúra fejlesztését, ennek keretében

a) a tatabányai vasútállomás intermodális csomóponttá fejlesztését, amely érdekében felhívja a  nemzeti
fejlesztési minisztert, hogy – az  intermodális csomópont projektek megvalósítása érdekében szükséges
intézkedésekről szóló 1147/2016. (III. 25.) Korm. határozatban meghatározottak szerint – gondoskodjon
a fejlesztés európai uniós fejlesztési források bevonásával történő megvalósításáról;
Felelős: nemzeti fejlesztési miniszter
Határidő: folyamatos, a beruházás megvalósítására 2018. március 15.

b) a Dózsakert és Újváros közötti vasúti felüljáró négysávossá történő bővítését, amely érdekében felhívja
a  nemzeti fejlesztési minisztert és a  Miniszterelnökséget vezető minisztert, hogy – az  a)  alpont szerinti
fejlesztéssel összehangoltan, az állami és az önkormányzati tulajdonú vagyonelemekre kiterjedően – tegyék
meg a szükséges intézkedéseket a beruházás előkészítésre és megvalósításának támogatására;
Felelős: nemzeti fejlesztési miniszter
Miniszterelnökséget vezető miniszter
Határidő: az előkészítésre azonnal,
a beruházás megvalósítására 2018. március 15.

c) a Bánhida és Sárberek városrészek összekötését biztosító, a  vasútvonalat keresztező aluljárót magában
foglaló útfejlesztést, amely érdekében felhívja a nemzeti fejlesztési minisztert és a Miniszterelnökséget vezető
minisztert, hogy tegyék meg a  szükséges intézkedéseket a  beruházás előkészítésére és megvalósításának
támogatására.



M A G Y A R  K Ö Z L Ö N Y  •  2016. évi 69. szám 5399

Felelős: nemzeti fejlesztési miniszter
Miniszterelnökséget vezető miniszter
Határidő: az előkészítésre azonnal,
a beruházás megvalósítására 2018. március 15.

 2. A Kormány a város gazdasági versenyképességének erősítése keretében támogatja
a) a Tatabánya-Környe Ipari Park bővítését, és felhívja a  nemzeti fejlesztési minisztert, a  nemzetgazdasági

minisztert és a  földművelésügyi minisztert, hogy tegyék meg, illetve kezdeményezzék a  Kormánynál azon
intézkedéseket, amelyek az ipari park bővítése érdekében szükségesek;
Felelős: nemzeti fejlesztési miniszter
nemzetgazdasági miniszter
földművelésügyi miniszter
Határidő: azonnal

b) az a)  alpont szerinti ipari park, illetve annak bővítésével kialakításra kerülő ipari területek elérését javító
úthálózati fejlesztéseket, és felhívja a nemzeti fejlesztési minisztert, hogy vizsgálja meg az Önkormányzattal
együttműködve a  tervezett útfejlesztéseket, továbbá – az  a)  alpont végrehajtásával összhangban – tegyen
javaslatot a szükséges fejlesztések támogatására.
Felelős: nemzeti fejlesztési miniszter
Határidő: a vizsgálat elvégzésére azonnal,
a javaslattételre az a) alpont végrehajtásával összhangban

 3. A térség gazdasági versenyképességét erősítve a  Kormány támogatja a  humán infrastruktúra fejlesztését, amely
érdekében
a) felhívja az  emberi erőforrások miniszterét és a  nemzetgazdasági minisztert, hogy az  Önkormányzattal

együttműködve dolgozzák ki Tatabánya oktatásfejlesztési programját, amely kiterjed az  Árpád Gimnázium
reálgimnáziummá fejlesztésére, a  duális képzés bevezetésére, valamint az  államilag finanszírozott műszaki
felsőoktatási képzés biztosítására, valamint tegyenek javaslatot a program ütemezett megvalósítására;
Felelős: emberi erőforrások minisztere
nemzetgazdasági miniszter
Határidő: 2016. június 30.

b) felhívja a nemzeti fejlesztési minisztert és az emberi erőforrások miniszterét, hogy vizsgálják meg az egykori
MÁV-szálló épületének kollégiumi célokra történő felhasználásának feltételeit, amely alapján – az  a)  alpont
szerinti programban foglaltakkal összhangban – tegyenek javaslatot az  ingatlan kollégiumi célokra történő
felhasználását biztosító intézkedésekre;
Felelős: nemzeti fejlesztési miniszter
emberi erőforrások minisztere
Határidő: 2016. június 30.

c) felhívja az  emberi erőforrások miniszterét, hogy vizsgálja meg a  József Attila Megyei és Városi Könyvtár
fejlesztésére vonatkozó önkormányzati terveket, amely alapján, az  Önkormányzattal egyeztetett formában
tegyen javaslatot – a klasszikus könyvtári kultúra megújítását is magában foglaló – fejlesztés támogatására.
Felelős: emberi erőforrások minisztere
Határidő: 2016. június 30.

 4. A Kormány a  tatabányai sportélet további támogatása keretében felhívja a  nemzeti fejlesztési minisztert és
az emberi erőforrások miniszterét, hogy az Önkormányzattal együttműködve gondoskodjanak
a) a tatabányai multifunkcionális csarnok beruházás egyes kérdéseiről, valamint a  rendkívüli kormányzati

intézkedésekre szolgáló tartalékból történő előirányzat-átcsoportosításról szóló 1566/2014. (X. 2.)
Korm.  határozatban meghatározottak szerint az  új városi multifunkcionális sportcsarnok megvalósításáról,
azzal, hogy vizsgálják meg a  csarnok befogadóképességének növelésére vonatkozó elképzeléseket
sportszakmai és fenntarthatósági szempontból, és a  vizsgálat eredménye alapján tegyenek javaslatot
a beruházási tartalom szükség szerinti módosítására;
Felelős: nemzeti fejlesztési miniszter
emberi erőforrások minisztere
Határidő: a beruházás megvalósítására folyamatos,
a befogadóképesség megfelelőségének vizsgálatára 2016. május 31.



5400 M A G Y A R  K Ö Z L Ö N Y  •  2016. évi 69. szám

b) az a)  alpont szerinti multifunkcionális csarnok beruházással összhangban egy új, fedett, 50 méteres
medencével rendelkező városi uszoda megvalósítására irányuló beruházás koncepciójának, valamint
a beruházás kormányzati támogatással történő megvalósítására vonatkozó javaslat kidolgozásáról.
Felelős: nemzeti fejlesztési miniszter
emberi erőforrások minisztere
Határidő: 2016. július 31.

 5. A Kormány a helyi értékek és a bányászati hagyományok megőrzését elősegítve egyetért
a) a bányatiszti kaszinó épületének (Tulipános Ház) történeti rekonstrukciójával, amely érdekében felhívja

a  nemzeti fejlesztési minisztert, a  nemzetgazdasági minisztert és a  Miniszterelnökséget vezető minisztert,
hogy tegyék meg a  szükséges intézkedéseket a  projekt európai uniós fejlesztési forrásból történő
támogatására;
Felelős: nemzeti fejlesztési miniszter
nemzetgazdasági miniszter
Miniszterelnökséget vezető miniszter
Határidő: 2016. július 31.

b) a Bányakórház új funkciók szerinti hasznosítását biztosító megújításával, amely érdekében felhívja a nemzeti
fejlesztési minisztert és az  emberi erőforrások miniszterét, hogy – közösségi célra történő használatra is
kiterjedően – vizsgálják meg az  Önkormányzat által kidolgozott fejlesztési tervet és tegyenek javaslatot
az ingatlan-együttes további hasznosítására, a fejlesztési program támogatására.
Felelős: nemzeti fejlesztési miniszter
emberi erőforrások minisztere
Határidő: 2016. július 31.

 6. A Kormány felhívja a nemzetgazdasági minisztert és a Miniszterelnökséget vezető minisztert, hogy gondoskodjanak
az Önkormányzat által tervezett új vásárcsarnok és piac kialakítását célzó beruházás támogatásáról.

Felelős: nemzetgazdasági miniszter
Miniszterelnökséget vezető miniszter
Határidő: az Önkormányzat által kidolgozott terv ütemezéséhez igazodva, a felmerülés ütemében

 7. A Kormány a tatabányai tömegközlekedés színvonalának és hatékonyságának javítása érdekében felhívja a nemzeti
fejlesztési minisztert, hogy vizsgálja meg az Önkormányzat által a városi tömegközlekedés fejlesztésére kidolgozott
tervet, továbbá a  vizsgálat alapján a  Miniszterelnökséget vezető miniszter közreműködésével tegyen javaslatot
a fejlesztések európai uniós fejlesztési forrásból történő megvalósíthatóságával kapcsolatos intézkedésekre.

Felelős: nemzeti fejlesztési miniszter
Miniszterelnökséget vezető miniszter
Határidő: a városi tömegközlekedés fejlesztésére vonatkozó önkormányzati tervek kidolgozásához

igazodva
8. A Kormány munkacsoportot alakít a Bánhidai Erőmű területe revitalizációjának, illetve a terület turisztikai, kulturális,

sport, illetve rekreációs célú hasznosításának vizsgálatára az érintett miniszterek és az Önkormányzat bevonásával.
Felelős: nemzeti fejlesztési miniszter
emberi erőforrások minisztere
nemzetgazdasági miniszter
Miniszterelnökséget vezető miniszter
Határidő: azonnal

 9. A Kormány felhívja az  emberi erőforrások miniszterét, hogy vizsgálja meg a  Szent Borbála Kórház további
fejlesztésének szükségességét és feltételeit, ennek keretében a  mozgásszervi rehabilitációs osztályok Gyémánt
Fürdőbe történő elhelyezésének és új helyen történő működtetésének feltételeit, továbbá a vizsgálat alapján tegyen
javaslatot a szükséges intézkedésekre.

Felelős: emberi erőforrások minisztere
Határidő: 2016. augusztus 31.

 10. A Kormány
a) felhívja a  Miniszterelnökséget vezető minisztert, hogy – a  kormányzati tevékenység összehangolásáért

való feladat- és hatáskörében – gondoskodjon a  Megállapodásban, illetve a  jelen kormányhatározatban
meghatározott feladatok végrehajtásának koordinálásáról;
Felelős: Miniszterelnökséget vezető miniszter
Határidő: folyamatos



M A G Y A R  K Ö Z L Ö N Y  •  2016. évi 69. szám 5401

b) felhívja az  1–9.  pontban felelősként megjelölt minisztereket, hogy – szükség szerint az  Önkormányzattal
egyeztetve – határozzák meg a Megállapodásban foglaltak ütemezett megvalósításához szükséges 2016. évi
és 2017. évi indikatív forrásigényeket, és tájékoztassák ezen forrásigényekről a  Miniszterelnökséget vezető
minisztert.
Felelős: az 1–9. pontban felelősként megjelölt miniszterek
Határidő: azonnal

  Orbán Viktor s. k.,
miniszterelnök
